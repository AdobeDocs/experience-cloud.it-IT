---
title: Licenza Apache
translation-type: ht
source-git-commit: ec724d95b7d0f0a72119c745fb124192863a9aee

---


# Licenza Apache

    Versione 2.0, gennaio 2004
<!--                        https://www.apache.org/licenses/  -->

TERMINI E CONDIZIONI DI UTILIZZO, RIPRODUZIONE E DISTRIBUZIONE

1. Definizioni.

   Per “Licenza” si intendono i termini e le condizioni per l’uso, la riproduzione e la distribuzione, così come definiti nelle Sezioni da 1 a 9 del presente documento.

   Per “Licenziante” si intende il proprietario del copyright, o l’entità autorizzata da quest’ultimo, che concede la Licenza.

   Per “Entità giuridica” si intende l’insieme dell’entità agente e di tutte le altre entità che controllano, sono controllate da o si trovano sotto comune controllo con tale entità. Ai fini della presente definizione, per “controllo” si intende (i) la potestà, diretta o indiretta, di dirigere o gestire la suddetta entità, per contratto o altrimenti stabilito, (ii) la titolarità di almeno il cinquanta per cento (50%) delle azioni in circolazione, oppure (iii) la proprietà di tale entità.

   Per “Utente” (o “Dell’Utente”) si intende un’entità fisica o giuridica che esercita le autorizzazioni concesse dalla presente Licenza.

   Per formato “Sorgente” si intende il formato preferito per apportare modifiche, ad esempio il codice sorgente del software o della documentazione e i file di configurazione.

   Per formato “Oggetto” si intende qualsiasi formato risultante dalla trasformazione meccanica o dalla traduzione di un formato Sorgente, ivi inclusi, in via esemplificativa, codice di oggetto compilato, documentazione generata e conversioni in altri tipi di file multimediali.

   Per “Opera” si intende l’opera d’autore, in formato Sorgente od Oggetto, resa disponibile nei termini della Licenza, come indicato dall’avviso di copyright incluso o incorporato nell’opera (un esempio è fornito più avanti nell’Appendice).

   Per “Opere derivate” si intende qualsiasi opera, in formato Sorgente od Oggetto, che sia basata sull’Opera (o derivata dalla medesima) e le cui revisioni editoriali, annotazioni, elaborazioni e altre modifiche rappresentino, nel complesso, un’opera d’autore originale. Ai fini della presente Licenza, le Opere derivate non comprendono le opere separabili dall’Opera o dalle rispettive Opere derivate né le opere meramente collegate (o associate per nome) alle interfacce delle medesime.

   Per “Contributo” si intende qualsiasi opera d’autore, inclusa la versione originale, le modifiche o le aggiunte all’Opera o le Opere derivate, inviata intenzionalmente al Licenziante affinché il proprietario del copyright o un’entità fisica o giuridica autorizzata dal medesimo la includa nell’Opera. Ai fini della presente definizione, per “invio” si intende qualsiasi comunicazione elettronica, verbale o scritta inviata al Licenziante o ai suoi rappresentanti, ivi incluse, in via esemplificativa, comunicazioni tramite mailing list, sistemi di controllo del codice sorgente e sistemi di registrazione dei problemi gestiti dal Licenziante, o per conto di quest’ultimo, allo scopo di commentare e migliorare l’Opera. Sono escluse le comunicazioni contrassegnate in modo evidente o altrimenti designate per iscritto dal proprietario del copyright come “Non costituenti contributo”.

   Per “Collaboratore” si intende il Licenziante e chiunque, entità fisica o giuridica, per conto di cui il Licenziante abbia ricevuto un Contributo successivamente incorporato nell’Opera.

2. Concessione della licenza di copyright. In conformità ai termini e alle condizioni della presente Licenza, ogni Collaboratore concede all’Utente una licenza di copyright permanente, valida in tutto il mondo, non esclusiva, senza addebiti né royalty, e irrevocabile per la riproduzione, la creazione di Opere derivate, la visualizzazione o l’utilizzo pubblico, la concessione in sottolicenza e la distribuzione dell’Opera e delle Opere derivate in formato Sorgente od Oggetto.

3. Concessione della licenza di brevetto. In conformità ai termini e alle condizioni della presente Licenza, ogni Collaboratore concede all’Utente una licenza di brevetto permanente, valida in tutto il mondo, non esclusiva, senza addebiti né royalty, e irrevocabile (con le eccezioni descritte nella presente sezione) per la creazione, in passato e nel presente, l’uso, l’offerta, la vendita, l’importazione e il trasferimento in altro modo dell’Opera. Tale licenza si applica unicamente alle caratteristiche che il Collaboratore può concedere in licenza in quanto necessariamente violate dal suo Contributo, da solo o in combinazione con l’Opera a cui il Contributo è stato incorporato. Se l’Utente avvia un contenzioso contro un’entità (inclusa una domanda riconvenzionale o controreclamo in una causa legale) dichiarando che l’Opera o un Contributo all’interno della stessa costituisce una violazione, diretta o in concorso, del brevetto, qualsiasi licenza di brevetto concessa all’Utente nei termini della presente Licenza decade fino alla conclusione del contenzioso.

4. Ridistribuzione. L’Utente può riprodurre e distribuire copie dell’Opera o delle Opere derivate in qualsiasi modo, con o senza modifiche e in formato Sorgente od Oggetto, purché rispetti le seguenti condizioni:

   (a) Tutti i destinatari dell’Opera o delle Opere derivate devono ricevere una copia della presente Licenza; e

   (b) Nei file modificati deve essere presente in modo ben visibile una dichiarazione attestante che i file sono stati modificati e l’autore delle modifiche; e

   (c) Nel formato Sorgente delle Opere derivate distribuite devono essere mantenuti tutti gli avvisi di copyright, brevetto, marchio e attribuzione presenti nel formato Sorgente dell’Opera, esclusi gli avvisi non rilevanti per le Opere derivate; e

   (d) Se la distribuzione dell’Opera include un file di testo di avvisi, qualsiasi Opera derivata distribuita deve includere una copia leggibile degli avvisi di attribuzione all’interno di tale file di avvisi, esclusi quelli non rilevanti per le Opere derivate, in almeno una delle seguenti posizioni: all’interno di un file di testo di avvisi distribuito con le Opere derivate; all’interno del formato Sorgente o della documentazione, se fornita con le Opere derivate; all’interno di una visualizzazione generata dalle Opere derivate, se e nei punti in cui tali avvisi di terzi vengono normalmente visualizzati. Il contenuto del file di avvisi è a solo scopo informativo e non modifica la Licenza. All’interno delle Opere derivate che si distribuiscono è possibile aggiungere i propri avvisi di attribuzione, insieme o in aggiunta al testo di avvisi relativo all’Opera, purché tali avvisi aggiuntivi non costituiscano una modifica della Licenza.

   È possibile aggiungere una dichiarazione di copyright alle proprie modifiche e indicare termini e condizioni per l’uso, la riproduzione o la distribuzione delle proprie modifiche o delle eventuali Opere derivate nel complesso, purché l’uso, la riproduzione e la distribuzione dell’Opera da parte dell’autore delle modifiche rispetti le condizioni indicate nella presente Licenza.

5. Invio di contributi. Se non esplicitamente dichiarato altrimenti, i Contributi intenzionalmente inviati dall’Utente al Licenziante per l’inclusione nell’Opera devono rispettare i termini e le condizioni della presente Licenza, senza termini o condizioni aggiuntive. Ciononostante, quanto qui dichiarato non sostituisce o modifica i termini di eventuali contratti di licenza separati sottoscritti dall’Utente e dal Licenziante relativamente ai Contributi.

6. Marchi commerciali. La presente Licenza non concede l’autorizzazione all’uso di nomi e marchi commerciali, marchi di servizio o nomi di prodotti del Licenziante, eccetto nella misura richiesta, secondo un uso normale e ragionevole, per descrivere l’origine dell’Opera e riprodurre il contenuto del file di avvisi.

7. Esclusione di garanzia. Se non richiesto dalla legislazione in vigore o concordato per iscritto, il Licenziante fornisce l’Opera (e i Collaboratori forniscono i propri Contributi) “COSÌ COM’È”, SENZA GARANZIE O CONDIZIONI DI ALCUN TIPO, esplicite o implicite, incluse, senza alcuna limitazione, garanzie o condizioni di TITOLARITÀ, NON VIOLAZIONE DEI DIRITTI ALTRUI, COMMERCIABILITÀ O IDONEITÀ A UN FINE PARTICOLARE. L’Utente è l’unico responsabile di determinare l’idoneità dell’uso o della ridistribuzione dell’Opera e si assume tutti i rischi associati all’esercizio delle autorizzazioni concesse dalla presente Licenza.

8. Limitazione di responsabilità. In nessun caso e in base a nessuna teoria legale, a seguito di illecito (inclusa la negligenza), azione contrattuale o altro, se non richiesto dalla legislazione in vigore (ad esempio atti deliberati e gravemente negligenti) o concordato per iscritto, un Collaboratore potrà essere ritenuto responsabile nei confronti dell’Utente per danni, inclusi danni diretti, indiretti, incidentali, speciali o consequenziali di qualsiasi tipo derivanti dalla presente Licenza, dall’uso o dall’incapacità di usare l’Opera (ivi inclusi, in via esemplificativa, danni per perdita di avviamento, interruzione di attività, guasto o malfunzionamento di computer o altri danni o perdite commerciali), anche se il Collaboratore era stato informato della possibilità del verificarsi di tali danni.

9. Accettazione di garanzia o responsabilità aggiuntiva. Quando ridistribuisce l’Opera o le Opere derivate, l’Utente può scegliere di offrire, a pagamento, l’accettazione di assistenza, garanzia, indennizzo o altri obblighi e/o diritti conformi alla presente Licenza. Tuttavia, accettando tali obblighi l’Utente è autorizzato ad agire esclusivamente per conto proprio e sotto la propria responsabilità, non per conto di altri Collaboratori, e solo se accetta di indennizzare, difendere e considerare esente da responsabilità o altri reclami ogni Collaboratore, accettando tale garanzia o responsabilità aggiuntiva.

FINE DEI TERMINI E CONDIZIONI

APPENDICE: come applicare la Licenza Apache all’Opera.

    Per applicare la Licenza Apache all’Opera, l’Utente deve incorporare il seguente 
    avviso prestampato, con i campi racchiusi tra parentesi “{}”
    sostituiti con i propri dati. (Non
    includere le parentesi!) Il testo deve essere racchiuso nella sintassi di commento
    appropriata per il formato di file. Consigliamo inoltre di includere un nome
    di file o classe e una descrizione dello scopo nella
    stessa “pagina stampata” dell’avviso di copyright per semplificarne
    l’identificazione negli archivi di terzi.

Copyright 2018 Adobe Systems, Inc

Concesso in licenza secondo i termini della Licenza Apache, versione 2.0 (la “Licenza”); è proibito usare questo file se non in conformità alla Licenza.
Una copia della Licenza è disponibile all’indirizzo

    https://www.apache.org/licenses/LICENSE-2.0

Se non richiesto dalla legislazione vigente o concordato per iscritto, il software distribuito nei termini della Licenza è distribuito “COSÌ COM’È”, SENZA GARANZIE O CONDIZIONI DI ALCUN TIPO, esplicite o implicite.
Consultare la Licenza per il testo specifico che regola le autorizzazioni e le limitazioni previste dalla medesima.
